---
title: 'La vita è disordine, e a volte può travolgere'
description: 'Accettare l’entropia quotidiana senza perdere relazioni e autonomia: appunti di un salto nell’ignoto tra lavoro, tempo e senso.'
date: 2025-10-30
tags: ['critical-thinking']
authors: ['vitoesposito']
---

Il fondamento su cui decido di scrivere questo articolo, nasce da un pensiero che mi sta tornando spesso nell'ultimo periodo: la relatività della vita, intesa come un progressivo disordine di cose che accadono e delle nostre reazioni a esse.

Detta così sembra un grande pippone, ma in fondo non è altro che la definizione di entropia della vita stessa. Un moto continuo che va avanti indipendentemente da noi, perché l’esistenza — per quanto dispiaccia ai narcisisti — non gira attorno a nessuno, e soprattutto non rimane lì ad aspettarci.

Per quanto si voglia avere il controllo, la realtà spesso non ci dà gli strumenti per reagire come vorremmo. Manca il tempo per comprendere azioni e conseguenze, e così la vita diventa più complessa di quanto i proverbi o le storielle di saggezza retrospettiva lascino intendere.

C’è chi impara a sguazzarci, chi si allena a prevedere situazioni ricorrenti e chi, semplicemente, vive senza pensarci troppo. E forse sono proprio questi i più felici: vivere è questo, senza troppi giri mentali o tentativi di razionalizzare tutto.

Il mio rapporto con questi pensieri è conflittuale. A volte vorrei solo esistere, girare tra i miei pensieri e le mie abitudini, senza dover mostrare o dimostrare nulla, ma semplicemente esserci. So però che un atteggiamento del genere rischia di portarmi a una deriva di isolamento, perché finisce per trascurare le relazioni con chi mi sta vicino.

Ho sempre avuto la tendenza a ridurre al minimo gli impegni, in favore di una vita più tranquilla e priva di stress. Ho preferito dedicarmi a ciò che mi piace e mi fa stare bene, senza chiedermi troppo quanto mi stesse costando. Nell’ultimo periodo, però — dopo aver lasciato il mio precedente impiego da sviluppatore per un salto nel vuoto, con la possibilità di lavorare su cose nuove che mi interessano davvero (<a href="/blog/costruzione-di-cosmetico">vedi Cosmetico</a>) — mi accorgo che questo atteggiamento rischia di spingermi verso una deriva di isolamento: il tempo sembra sempre mancare, anche perché nel mezzo c’è la ricerca di una fonte di reddito che mi consenta di preservare autonomia e libertà.

Quando lavoro a progetti del genere, entro in uno stato di flusso: mi concentro, mi immergo, e il resto — convenzioni e riti sociali compresi — sfuma sullo sfondo. È piacevole, ma anche anestetizzante; e se non sto attento, finisce per tagliare fuori proprio quelle relazioni che mi tengono ancorato al mondo.

Questa mattina ho letto un articolo sulla <a href="https://www.quantamagazine.org/carlo-rovellis-radical-perspective-on-reality-20251029/">prospettiva relazionale della realtà di Carlo Rovelli</a> e mi ha fatto rafforzare un’intuizione che avevo maturato da tempo: non esiste una scena fissa, ma punti di vista. Se presa con questo punto di vista, l’entropia quotidiana non è il nemico da domare, è il contesto in cui scelgo dove posare gli occhi e cosa proteggere.

Persino il tempo cambia il suo significato con questi presupposti: non è una freccia che mi rincorre, è il modo in cui misuro il disordine delle mie giornate. In questa prospettiva, autonomia e relazioni non si escludono: si definiscono a vicenda. Forse il lavoro vero è imparare a regolare le interazioni, più che rincorrere un controllo impossibile.